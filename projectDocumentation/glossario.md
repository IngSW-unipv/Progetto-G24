
# Glossario

&emsp;&emsp;&emsp;&emsp;&emsp;&emsp;&emsp;&emsp;&emsp;&emsp;&emsp; ![logo](../resources/logo/img/logo_xsmall.png)

##### Atomizzatori
Dispositivi progettati per spruzzare il profumo in forma di finissima nebulizzazione, in modo che possa essere facilmente indossato. 

##### Concentrazione
Si riferisce alla quantità di oli aromatici presenti nella composizione complessiva del profumo,  
che influenza l'intensità e la persistenza del profumo sulla pelle nel corso del tempo.  
Le concentrazioni dei profumi sono suddivise nelle seguenti categorie, in ordine crescente per quantità di oli:  
Eau Fraiche, Eau de Cologne (EdC), Eau de Toilette (EdT), Eau de Parfum (EdP), Parfum (o Extrait de Parfum).

##### Decant
Rappresenta la pratica di trasferire una quantità di profumo da una bottiglia più grande in una più piccola, tipicamente una fiala in vetro di formati predefiniti.  
Sample di questo tipo permettono al cliente test ripetuti della fragranza in totale autonomia.  

##### Drydown
Letteralmente "asciugatura", indica ciò che permane sulla pelle una volta che il profumo è completamente asciutto.  
Rappresenta la fase finale dell'evoluzione del profumo sulla pelle,  
e può variare da persona a persona a causa delle interazioni chimiche individuali con la pelle.

##### Evoluzione
I cambiamenti progressivi di una fragranza che si verificano sulla pelle nel corso del tempo, dall'applicazione iniziale alla dissolvenza finale.  
Questo processo è dato dall'interazione tra le [note olfattive](#note-olfattive) e la reazione con la chimica della pelle,  
e porta alla percezione graduale dei vari [piani olfattivi](#piani-olfattivi) della fragranza.

##### Famiglie Olfattive
Sistema di classificazione utilizzato per dividere i profumi in diversi gruppi in base alle [note olfattive](#note-olfattive) che li compongono.  
Ogni famiglia olfattiva possiede una serie di elementi riconoscibili e unici attraverso i quali è possibile classificare le fragranze.  
La Société Française des Parfumeurs riconosce ufficialmente 7 famiglie olfattive:  
Agrumata o Esperidata, Floreale o Fiorita, Fougère, Chypre, Legnosa, Orientale, Muschiata o Cuoiata.  
Con il passare degli anni e con lo sviluppo dell'industria profumiera si tende tuttavia ad abbandonare questa classificazione rigorosa,  
in favore di classificazioni non univoche e con un numero variabilmente più esteso di famiglie.  
Per quanto riguarda questo progetto specifico,  
si fa riferimento alla classificazione in [sfaccettature olfattive](#sfaccettature-olfattive) fornita dall'Accademia del Profumo.  

##### Formati
Le boccette di profumi hanno dimensioni estremamente variabili.  
Le presentazioni commercialmente più comuni sono 50ml e 100ml,  
ma i brand, in particolare quelli di nicchia, possiedono spesso formati più insoliti.  
Non è raro infatti trovare referenze da 15ml, 18ml, 27ml, 30ml, 40ml, 87ml, 125ml.  

##### Mouillettes
Speciali strisce di carta assorbente utilizzate in profumeria, che permettono di apprezzare e valutare la qualità e l’evoluzione di un profumo.  

##### Note Olfattive
Si identifica con *nota olfattiva* l'odore emesso da una particolare materia prima.  
Un profumo è il risultato della combinazione di più note olfattive distinte, che ne compongono la [piramide olfattiva](#piramide-olfattiva).  

##### Note di Testa
Le prime note percepibili di un profumo dopo lo spruzzo, che corrispondono alle materie più volatili e meno persistenti.  
Svaniscono in pochi minuti, e sono quelle che forniscono la prima impressione riguardo a un profumo:  
sono spesso scelte per attirare l'attenzione e stimolare i sensi.  
Coincidono con la punta della [piramide olfattiva](#piramide-olfattiva) di una fragranza.  

##### Note di Cuore
Le note principali di un profumo, emergenti dopo le [note di testa](#note-di-testa).  
Rappresentano il tema su cui viene costruito il profumo stesso.  
Coincidono con la parte centrale della [piramide olfattiva](#piramide-olfattiva) di una fragranza.  

##### Note di Fondo
Le note più persistenti di un profumo, percepite dopo le [note di cuore](#note-di-cuore).  
Corrispondono alle materie che evaporano in maniera più lenta, accompagnano il profumo per tutta la sua durata e determinano la “personalità” del profumo stesso.  
Coincidono con la base della [piramide olfattiva](#piramide-olfattiva) di una fragranza.  

##### Piani olfattivi
I gruppi di [note](#note-olfattive) che compongono la [piramide](#piramide-olfattiva) e che emergono nel corso dell'[evoluzione](#evoluzione) del profumo.  
Un profumo è generalmente composto da 3 piani olfattivi: le [note di testa](#note-di-testa), le [note di cuore](#note-di-cuore) e le [note di fondo](#note-di-fondo).  

##### Piramide olfattiva
È la struttura di un profumo, composta dall’unione delle [note](#note-olfattive) presenti nei tre [piani olfattivi](#piani-olfattivi) di [testa](#note-di-testa), [cuore](#note-di-cuore) e [fondo](#note-di-fondo).  
Essa fornisce un’indicazione sull’[evoluzione](#evoluzione) della fragranza nel corso del tempo.  

##### Utente 
Si intende il personale della profumeria, che ha accesso alla piattaforma tramite credenziali univoche.  
Coincide con l'unica entità che ha interazione col sistema.

##### Sfaccettature Olfattive
Più estesa rispetto a quella delle [famiglie olfattive](#famiglie-olfattive) riconosciute dalla Société Française des Parfumeurs,  
questa classificazione comprende le categorie:
ambrata, agrumata o esperidata, aromatica, fresca, verde, aldeidata, fruttata, fiorita, marina, acquatica, speziata, legnosa, fougere, cipriata, orientale, gourmand, chypre, cuoiata, muschiata.  
Quando in questo progetto si fa riferimento alle [famiglie olfattive](#famiglie-olfattive),  
si intende questa specifica classificazione, su espressa richiesta del committente.

##### Tester
Boccette di profumo destinate esclusivamente al test della fragranza in profumeria, che tipicamente hanno leggere differenze di packaging rispetto alle boccette destinate alla vendita.  








